बूंदी मांय किसानां ने राशन कार्ड रे जरिये यूरिया खाद रा दो-दो कट्टा दिया जा रह्या है। 

जिला री नैनवा, हिण्डौली, लाखेरी अर दूजी तहसीलां मांय किसानां ने खाद रा एक-दो कट्टा हासिल करण मांय ई परेशानी आ रही है। 

सवाईमाधोपुर जिला रा गंगापुर सिटी, मलारना, खंडार, बौंली pर खाद बीज री दुकानां माथै काश्तकारां री लम्बी लेणां लाग रही है। 

खंडार कने बालेर मांय खाद री कालाबाजारी री शिकायत पाछै उपखंड अधिकारी खाद-बीज रा 7 गोदाम सीज कर दीना। 

बीचे लोकसभा अध्यक्ष ओम बिरला आज नई दिल्ली मांय उर्वरक मंत्रालय रा आला अहलकारां सागे मीटिंग कीनी। 

विभाग रा सचिव राज्य ने यूरिया री लगातार पूर्ति रो भरोसो दिरायो। 

दूजी कानी भारतीय जनता पार्टी राज्य सरकार माथे यूरिया मुहैया करावण मांय दुभांत रो आरोप मांड्यो हैं।

ईं बीचे भाजपा किसान मोर्चा रा अध्यक्ष हरी राम रिणवा कह्यो कै राज्य सरकार रा कुप्रबंधन रे कारण किसानां ने खाद लेवण बाबत लेणां मांय लागणो पड़ रह्यो है।

कृषि विभाग रे मुजब राज्य मांय यूरिया री कमी नी है। 

विभाग रा संयुक्त निदेशक लक्ष्मण सिंह जाट आकाशवाणी ने बतायो के मौजूदा दौर मांय राज्य मांय 1 लाख 28 हजार मीट्रिक टन यूरिया मौजूद है। 

वे कह्यो के यूरिया री रोजीना 8 रैक मिल रही है अर जरूरत रा हिसाब ऊं इण री पूर्ति करी जा रही है।

राज्य सरकार रा कर्मचारियां अर पेंशनरां सारु चलायी ज्यी आरजीएचएस योजना मांय केई जिलां मांय गड़बड़ियां री शिकायतां मिल रही हैं। 

भरतपुर रा दो डॉक्टरां ने मरीजां ने महंगा इंजेक्शन अर दूजी दवाइयां सरकारी पर्चा माथे लिखण रा आरोप मांय एपीओ कर दिया ज्या है।

केंद्रीय युवा मामलात अर खेल मंत्रालय राष्ट्रीय खेल पुरस्कार 2022 रो ऐलाण कर दीनो है।

टेबल टेनिस खिलाड़ी अचंता शरत कमल ने मेजर ध्यानचंद खेल रत्न पुरस्कार सारु चुणी ज्यो है। 

नवाजी जावण वाळां मांय राजस्थान पुलिस रा दो खिलाड़ी ई भेळा है। 

पुलिस उप अधीक्षक ओमप्रकाश मिठारवाल ने निशानेबाजी अर उपनिरीक्षक साक्षी कुमारी ने कबड्डी मांय बेहतरीन खेल सारू अर्जुन पुरस्कार ऊं नवाजण रो ऐलाण करी ज्यो है। 

राष्ट्रपति द्रौपदी मुर्मू 30 नवम्बर ने खेल रत्न पुरस्कार देवेला।

ेना प्रमुख जनरल मनोज पांडे चार दिन री सरकारी जातरा माथै फ्रांस रवाना व्है ग्या है। 

जनरल पांडे भारत अर फ्रांस रे बीचे हिफाजती सहयोग बधावण सारू उठे रा सेना प्रमुख अर ठावा सेना अहलकारां रे साथे बतळ करेला। 

श्री पांडे फ्रांस मांय जुद्ध स्मारक-न्यूवे चौपल मांय पुष्प-चक्र चढ़ावेला। ओ पेला विश्व युद्ध रे दौरान शहीद व्ह्या चार हजार 742 भारतीय सैनिकां री 
याद मांय बणायी ज्यो है। 

दोन्यू देशां री सेनावां रे बीचे हिफाजती सहयोग रो बरोबर पसारो व्हे रियो है। 

जनरल पांडे री फ्रांस जातरा ऊं भारत अर फ्रांस री सेनावां बीचे आपसरी भरोसो अर समझ और चोखी व्हेला।